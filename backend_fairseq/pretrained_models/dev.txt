Helthl k'uuhl siwadi'm ahl la'oo'y g̲o'ohl Hla Heen.
Ky'ulhl k̲'ay 'mesim hanak̲' wat as Wiladoo ant 'wahl ky'eegwihl t'a'wihlg̲an.
Ii sii hlguuhlxwt loot iit haboo'lt.
Needii sim g̲al 'wudin 'nekwt ii k̲'ap g̲ala'y tusthl bent.
Ii sildim wiltxwst.
Ha'ondii 'nekwt dii sgyethl hlgu tk'ihlxw hlguuhlxw k̲'ay 'mesim hanak̲'si,
ii ap gyatt wilt gya'adiit, k̲'ap hogyag̲am didils wilt gya'ahl gyet.
Ii helt ant neediit wilaaxt wil 'nit hlguuhlxum t'a'wihlg̲an k̲'ay 'mesim hanak̲'si.
Ii lukw'il ky'aa 'wii 'nekwt.
G̲asg̲oohl hla 'wii t'ishl t'a'wihlg̲an tunsi.
Ii belgi gwitkw'ootxwhl enx̲ g̲anhl g̲ax̲biist g̲anhl huwilp.
Wihl ap gupgupxwidiihl wilt, wilt gya'ahl hli gyedihl ts'epsi, iit liksgyedinhl hli gyedihl g̲alts'epsi.
Iit seex̲diithl k'i'yhl wilp x̲hliphetxwit ahl hla k̲'aphl ts'epsi.
Iit dok̲s dipunhl g̲ax̲biist iit liiluxwdiit.
K'i'yhl sa iit nax̲'nis dipun wil yukwhl yook̲xwhl similoo'o.
Hets'im x̲jaax̲xwhl nax̲'nidiit.
Guneediihl 'wii ksi hla wiltxum t'a'wihlg̲an yugwit ant kwhlii t'ekwhl g̲ax̲biist.
Ii wilk'ii kwhlii gyehlxwdiit ii 'nu'wt.
Iit ksi'wadiit wilt gilhlaxwhl similoo'osihl yip.
Iit wilk'ii tk̲'an wok̲'diithl hla g̲enx̲hl t'a'wihlg̲ansi.
Hets'im luu ooks hla g̲o'o wil wok̲'asxws dipun.
Iit wag̲ayt luu guks tk̲'al 'wadiit g̲o'ohl ts'im wo'omhlxw hla g̲o'ohl luu sgihl hlgu tk'ihlxwsi.
Gina g̲abitxw hla g̲oowil wok̲'asxwdix.
Iit gun dulbint g̲o'ohl Prince Rupert lax̲ sa tun.
Lukw'il g̲etxw g̲oots Wiladoo wilt jekwdiit hlguuhlxum t'a'wihlg̲an.
Iit k̲'oo'omsxwhl dim pdelhl aks dim iit luu tk̲'al 'nu'whl ts'ep tun.
Ii luu wiltxw hla k̲'oo'omsxws Wiladoo.
'Min aat'ikshl aks.
Ii g̲asg̲oohl hla luu g̲etxwhl g̲oott ii yukwhl wiyitxwt lax̲ ts'eehl aks.
Ii k̲'am ky'ul 'nithl dukhlinx̲t ii 'nu'wt.
'Nit g̲anwihl hetxwhl xpts'aans 'Wii X̲a'a g̲o'ohl Gitwinhlguu'l.
Ii 'nii t'aahl ayukws ant mehlihl adaawk̲s Wiladoo.
Ii 'nithl t'a'wihlg̲an tun 'nii t'aat lax̲ xpts'aan.
Ii saa gilbilhl t'img̲est, ii am k'i'yhl tk̲'am'ut.
Ii 'nithl sawatxwit tun ahl K̲'aaxw Dix Gyet.
Hla k'i'it sgimsim g̲anhl 'wii gihl'winsxw 'nii t'aat ahl hla ts'i'winhl g̲ans 'Wii X̲a'a.
Sim'oogit 'Wii X̲a'a g̲anhl tx̲aa'nitxws g̲apk̲'apxwit luu 'min seksit g̲o'ohl Ksi Tx̲emsim.
Iit tk̲'al 'watdiithl deex̲sxwdiit ii 'nit wil sit'aadiit ts'ep.
K'i'yhl sa ii saa yeehl ky'ulhl k̲'ay 'mesim gyet
Ii hlaa gukws 'witxwt ahlisxwhl sin gwiikw lax̲ sg̲a'nist, 'nit wil luu 'wahl ky'ulhl gyet g̲anhl nekst.
Ii sim lukw'il a'lax̲t 'nit.
Iit tk̲'esxwt iit hanwilaakwhl didils silgyetsi.
Jekwdit 'nit.
Iit g̲ay ksig̲alenim wilaaxhl wil hlgu wilksisxw anwilhl jekwdit.
Wilt hoox 'nu'witgihl hlgu wilksisxw.
Iit wilk'ii nax̲'nidiit 'wii x̲sdemg̲am ame.
Ii tunhl hehl nax̲'nidiit: "Jida neejisim gukws gi'namhl hlguuhlxum gyedi'y, needii aam dim win," diyahl nax̲'nidiit.
Wil gukws wilksisxum gibuuhl wilt ant luu hlo'otxwhl gyet.
Ii 'nithl nox̲hl gibuu tunsihl hehetgi ant guks hasak̲t ahl hlguuhlxum gyett.
Ii g̲ayuxw sgimsimhl luu hlo'otxwit, ii k'uhl gipaykwt lax̲'uhl g̲alts'ep.
Ii ayawaatxwt ii tunhl het: "Sim guks gi'namhlxum gyedi'y!"
Ii limxt ahl yukwhl het.
'Nit g̲aneehl limx oo'yhl Lax̲ Gibuu ahl lax̲ sa tun.
"Luu sityeewihl a ha ahl hlguuhlxwi'yaa", limx'oo'y.
Ii hets'imuxw limxt.
Ii tunhl hehl silimkst: "G̲ayuxw wis hasak̲t dim ant hax̲haak̲'anhl hli gyedihl ts'epsi."
Ii luu wiltxwhl hehl silimkst.
Lax̲lak̲hl wis.
Ii 'min aat'iks aks ii saa g̲ooks ts'ep tunsi.
Ii algyax̲hl sim'oogit ii sag̲ootxwhl: "Dim luu 'min lukws 'nuu'm," diya, "anuu gigyeenix," diya, ii 'nithl wildiit.
"Dim 'wayi'm dim si'anjok̲xu'm," diya, ii 'nithl wildiit.
Iit 'wadiit wil ksi amkshl gwenks ii 'nit wil sit'aadiithl ts'ep loot.
Ii 'nithl g̲o'osun wilt gya'as Gwaashlaa'm sim ky'aa liksgyedim x̲biist.
Ii 'nii wenhl gyehla'a loot.
Ii guslisxws Gwaashlaa'm ant heldim guuhl x̲biist iit hagun diyeedit ii yukws Gwaashlaa'm kwhlii laag̲alt.
Hiyukwhl wilt, iit hets'imuxw nax̲'nidiit wil ayawaatxwhl sgimsim.
"Sim gukws gi'namhl hlguuhlxum gyedi'y."
"Jidaa neeja wisi'm dim 'wii t'isim hanwiltxwhl ts'ep tunsi," diya.
Iit heldim dax̲yugwihl sim'oogitsihl x̲biistsi.
Iit gya'ahl wil 'nii wenhl gyehl loot.
Wilphl gya'at.
Ii 'nii hetxwhl wilp tun lax̲ [[t'ax̲am lo'op?]].
Ii litxwhl g̲an wil 'nii wenhl gyehlim smex ahl mehla k'i'yhl amuuwast.
Tx̲alpx̲ g̲abiit.
Hets'im biyentxw 'wii sgimsim tun.
Hets'im x̲sgwiikshl amet.
G̲ani 'nihl het: "Sim gukws gi'namhl hlguuhlxum gyedi'y," diya.
Ii wilk'ii heldim bax̲s Gwaashlaa'm.
Iit heldim tx̲aa yugwihl gwiis sim'oogitt wil 'nii wenhl hlgu wilksisxum gibuu loot.
Hli lax̲'u wil mihl lekw wil 'nii yukwsxw gwila tun.
Ii 'nit wil g̲aks het: "Needii nde dim wisi'm," diya.
"Wil hlaa na gukws 'wehl hlguuhlxwi'y," diyahl sgimsim tun.
Ii kw'ootxwt hlishl het.
"Nemsimdii huxwdii gya'a'y," diya.
Iit jeps Gwaashlaa'm amix'ugit.
Ii 'nii wenhl hlgu wilksisxum gibuu dim gwiis amhalaytt ji sag̲ayt g̲oodihl gyet g̲anhl x̲biist da'witxwit g̲o'ohl ksi amkshl aks.
Ii 'nit dim ayukwst, [t'ax̲am lo'op], g̲anhl smex, 'nii went lax̲ saayaasxw litxw ahl amuuwast, ts'im wilps Gyehl'winsxw g̲o'ohl Gitwinhlguu'l ahl yalgi la'oo'y.
